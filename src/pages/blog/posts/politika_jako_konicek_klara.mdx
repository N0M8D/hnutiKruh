---
layout: '../../../layouts/Post.astro'
title: "Politika jako koníček?"
description: "Moderní žena může mít vše – ale co když je mezi tím i politika? Glosa Kláry Kadár o (ne)možnosti skloubit rodinu, práci a veřejné dění."
publishDate: 22.05.2025
featuredImage: '/assets/blog/politika_jako_konicek_klara/cover.jpg'
excerpt: "Jsem máma, pracuju na plný úvazek – a věnuju se politice. Ale současné nastavení politiky vylučuje každého, kdo nemá možnost podřídit osobní život veřejnému působení."
tags: ['Férovost', 'Politika', 'Ženy']
---

_Glosa Kláry Kadár_

Jsem máma malého dítěte, pracuji na plný úvazek – a už více než pět let se ve volném čase věnuji politice. S narozením dítěte jsem si jasně uvědomila, jak moc v politice chybí lidé, kteří žijí realitu jako já: snaží se za 24 hodin zvládnout práci, péči o rodinu i snahu měnit svět k lepšímu.

Politika je často dobrovolnická činnost bez odměny – a tak ji mohou dělat hlavně ti, kteří si to mohou dovolit. Ne ti, kdo na vlastní kůži nesou důsledky politických rozhodnutí.

Nepřekvapilo mě proto, že iniciativu **[Moderní sněmovna](https://www.modernisnemovna.cz/)**   odstartovaly právě poslankyně, které už nechtějí dál fungovat v nepředvídatelném režimu, kde není jisté, kdy uvidí své děti. A nepřekvapilo mě ani to, že mnohé z nich svůj mandát znovu obhajovat nebudou.

Nejde o lenost. Politika je náročné řemeslo. Ale měla by mít jasná pravidla – včetně pracovní doby. Přespávají snad učitelé ve třídách nebo starostky na obecních úřadech? Proč je tedy normální, že se nocuje v kancelářích Sněmovny?

Tato realita nedopadá jen na ženy. Potřeba starat se o rodinu a být s dětmi se týká i mužů. Jenže současný systém politiky vylučuje každého, kdo nemá možnost zcela podřídit osobní život zapojení se do politiky.

Pokud chceme, aby nás ve Sněmovně zastupovali i rodiče, pečující osoby a lidé, kteří znají běžný život, musíme změnit její fungování. Nejde jen o rovnost žen a mužů – jde o rovnost příležitostí pro všechny.

**Chceme přece v téhle zemi žít, ne jen přežívat.**